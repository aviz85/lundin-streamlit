הַקֹּדֶשׁ הָעַצְמִי הוּא הַחָכְמָה, הַהַכָּרָה לְבַדָּהּ, זֹהַר הָאִידֵאוֹת הָעֶלְיוֹנוֹת, בִּהְיוֹתָן בְּרוּם עֶלְיוֹנִיּוּתָן, בְּלֹא שׁוּם הַגְבָּלָה, בְּלֹא שׁוּם פְּרָטִיּוּת שֶׁל צִבְיוֹן, אֲפִלּוּ שֶׁל כְּלָלֵי כְּלָלִיּוּת אֲשֶׁר בַּמְּצִיאוּת. שֶׁהַכֹּל הוּא פְּרָטִי וּמֻגְבָּל לְגַבֵּי הָרֹחַב וְאִי הַגְּבוּלִיּוּת שֶׁל הַחָכְמָה הָעֶלְיוֹנָה, בְּרוּם עִזּוּזָה.
הַחָכְמָה בְּרוֹמְמוּת קָדְשָׁהּ הִיא לְמַעְלָה מֵהַחֵרוּת, נִשְׂגָּבָה מֵעָלְמָא דְחֵירוּ, דְּכָל חֹפֶשׁ וְחֵרוּת אֲשֶׁר בָּעוֹלָמִים מִנָּהּ תַּלְיָא. צוּרַת הָעוֹלָמִים כֻּלָּם, וְכָל אִידֵאָלֵיהֶם, שִׂגּוּב תַּכְלִית הֲוָיָתָם, וְכָל רוּם וְעֹמֶק שֶׁל חַיֵּיהֶם, עֶדְנַת שִׁירָתָם וְרִוּוּי שִׂמְחָתָם, וְחֶדְוַת עִדּוּנָם, הַכֹּל כְּלֹא נֶחְשָׁב לְגַבֵּי טֹהַר הַקֹּדֶשׁ שֶׁל עֶצֶם הַחָכְמָה.
רַק בַּהֲכָנָתָהּ שֶׁל הַחָכְמָה אֶל הַצִּיּוּרִים, הָאִידֵאָלִים, בְּתוֹר הַשְׁלָטָה עַל עֲרָכִים מְצִיאוּתִיִּים, מִתְהַוֶּה זֶה הָאוֹר, שֶׁשָּׁם הָעוֹלָם שֶׁל הַחֵרוּת מִתְרָאֶה. שָׁם בְּעוֹלַם הַחֵרוּת, בְּעֵדֶן הַצִּיּוּרִים וּבִיצִירַת הָאִידֵאָלִים בְּאֹפֶן הָרָאוּי לָרֶדֶת לִתְפִיסַת הֲוָיַת אִידֵאָלִים מֻגְבָּלִים, יוֹצְרֵי עוֹלָמִים, מְהַוֵּי חַיִּים, מַמְצִיאֵי נְשָׁמוֹת, וּמְחַדְּשֵׁי צִבְאֵי צְבָאוֹת, מִכֹּחַ הוֹפָעָתָהּ שֶׁל תְּכוּנַת הַחֵרוּת שֶׁל בִּינַת חַיֵּי כָּל הָעוֹלָמִים, בְּצוּרָתָהּ הָעֶלְיוֹנָה, מִתְגַּלֶּה הוֹד הַבִּינָה, שֶׁהִיא דֻּגְמָתָהּ שֶׁל הַהַכָּרָה הַטְּהוֹרָה הַמִּתְבַּסֶּמֶת בְּבָשְׂמֵי הַשִּׁירָה, בִּנְגִינַת נֹעַם וְחֶדְוַת רְנָנִים. הַיְרִידָה אֶל הַנֹּעַם, מֵהָעֵרֶךְ הָעֶלְיוֹן שֶׁל הַקֹּדֶשׁ שֶׁמִּמַּעַל לְכָל נֹעַם, הִיא מַאֲצֶלֶת הוֹד הַבִּינָה בְּכָל מַעַרְכֵי הַהֲוָיָה, וְהַאי עָלְמָא עִלָּאָה אַף עַל גַּב דְּלָאו אִיהוּ דִּינָא, דִּינִין מִתְּעָרִין מִנֵּהּ, וְשֹׁרֶשׁ הַגְּבוּרוֹת בִּמְקוֹרִיּוּתָן הוּא מַגְבִּיר עוֹד אֶת מַעֲמַק הַנֹּעַם בַּהֲדַר תִּפְאַרְתּוֹ.
אָמְנָם מְקוֹם הַשְּׁאִיבָה הַמְּקוֹרִית, שֶׁשָּׁם הַיֵּשׁ הַמֻּחְלָט שׁוֹכֵן בְּחֶבְיוֹנוֹ, אֵינֶנּוּ כִּי אִם בְּרוּם הַקֹּדֶשׁ, הָאִידֵאָלִיּוּת שֶׁמִּמַּעַל לְמִדַּת כָּל חֵרוּת, מִפְּנֵי שֶׁאֵין תֹּכֶן שֶׁל עַבְדוּת מֻכְשָׁר לָצֵאת מִשָּׁם, אֲפִלּוּ אַחֲרֵי רִבּוֹא רְבָבוֹת שֶׁל הוֹרָדוֹת וְהִשְׁתַּלְשְׁלוּיוֹת.
מִמְּקוֹר הַחַיִּים, שֶׁהוּא לְמַעְלָה מִן הַחַיִּים, שׁוֹאֵב יִשְׂרָאֵל אֶת רוּחוֹ, וּמִמַּעַל לְכָל עֶרְכֵי עוֹלָמִים מְרַחֵף הוּא לְתַפְקִידוֹ. אָמְנָם כְּדֵי לְהָאִיר הֶאָרַת הַחַיִּים בְּכָל הַנְּשָׁמוֹת, וּבְכָל מֶרְחֲבֵי עוֹלְמֵי עַד, הֲרֵי אוֹר הַקֹּדֶשׁ שֶׁל תֹּכֶן הַיֵּשׁ הַמֻּחְלָט מוֹפִיעַ בַּעֲדוֹ בִּמְלֹא כָּל מִלּוּאִים, וְנַחֲלֵי עֲדָנִים שׁוֹטְפִים וְזוֹרְמִים בְּרוּחַ בִּינָה, אֲשֶׁר בְּדִבְרֵי אֱלֹהִים חַיִּים, שֶׁעַל יָדָם שׁוֹאֲבִים הֵם כָּל צְמֵאֵי נְהָרַת הַקֹּדֶשׁ אֶת אוֹר הַקּוֹדֶשׁ בְּחֹסֶן עֻזּוֹ.
אִם מִתְּשׁוּקַת תַּאֲוַת עֲדָנִים וְחֶשְׁקַת נֹעַם, הַמִּתְגַּבֶּרֶת בְּתֹכֶן הַנְּשָׁמָה, מִצַּד תִּגְבֹּרֶת פְּרָטִיּוּת צִבְיוֹנָהּ, יַחְשֹׁב כָּל חוֹשֵׁב אֶת הַנֹּעַם לִמְקוֹר הַהֲוָיָה, לְתֹכֶן הַיֵּשׁ, וְאֵלָיו יָשִׂים כָּל מְגַמָּתוֹ, בְּתֹאַר הַנֶּצַח, וּמְגַמַּת דּוֹרֵי דוֹרוֹת, אִם כִּי חֵשֶׁק נִפְלָא בִּפְלִיאוֹת צִדְקַת עוֹלָמִים יָשִׂים שָׁם אֶת מִשְׁטָרוֹ, הֲרֵי יְסוֹדֵי הַחַיִּים הוֹלְכִים וּמִתְמוֹטְטִים, מִפְּנֵי עֲזִיבַת הָאוֹר הַמְרוֹמָם אֲשֶׁר לְחֶסְנַת הַקּוֹדֶשׁ שֶׁמִּמַּעַל לְכָל חֵרוּת וְכָל נֹעַם. וּבִירִידָה אַחַר יְרִידָה בְּשִׁטְפֵי דוֹרוֹת יוּכְלוּ הַתֳּכָנִים לְהִזָּרוֹת עַד כְּדֵי מַאְפֵּלְיוֹת הַמַּחֲשַׁכִּים, אֲשֶׁר לְכָל רֶשַׁע וָכֶסֶל, אֲשֶׁר לְמוֹקְדֵי שְׁאוֹל, יְסוֹדֵי הַבְּלָיָה וְהַהֶעְדֵּרִים בְּכָל גּוֹנֵיהֶם.
וְאוֹתוֹ הַצִּבְיוֹן הַמְיֻחָד, שֶׁמְּעֻטָּר בּוֹ יִשְׂרָאֵל, שׁוֹכֵן בְּחָכְמַת אֵל דֵּעוֹת ד', בְּרוּם קָדְשָׁהּ, מְכוֹן עֻזָּהּ וְתִפְאֶרֶת הֲדַר מַלְכוּתָהּ, וְצִבְיוֹנֵי כָּל עוֹלָמִים מִמֶּנָּה יִשְׂאוּ מֶשֶׁךְ בִּרְכָתָם, לְהִתְהַוּוֹת, לְהִבָּנוֹת, לְהִתְעַלּוֹת, וּלְהִשְׁתַּכְלֵל, לְהִתְרוֹמֵם וּלְהִתְקַדֵּשׁ עֲדֵי עַד. וְעַל כֵּן בְּרוּם חֹסֶן אֱמוּנַת יִשְׂרָאֵל אוֹר הַטֹּהַר שֶׁל שִׂגּוּב הַחָכְמָה שׁוֹכֵן, הָאֱמֶת הָעֶלְיוֹנָה, מִמַּעַל לְכָל הַנֳּעָמִים, מִמַּעַל לְכָל אִידֵאָלֵי הַמְּגַמּוֹת, הַמַּקְצִיבוֹת הַגְבָּלוֹת בִּקְצֵה תַּכְלִיתָן. וְהַאֲפָלַת הַהַכָּרָה בְּטֹהַר הַקֹּדֶשׁ לֹא תְּקֻבַּל לְבַסֵּס עַל יָדָהּ אֶת הַמּוּסָר הַנִּרְצֶה, אֲפִלּוּ בִּשְׁבִיל הָעוֹלָם הַיּוֹתֵר יָרוּד, שֶׁבּוֹ שׁוֹכֵן הָאָדָם, יוֹשֵׁב בֵּית חֹמֶר, כִּי אִם הַכֹּל יוֹנֵק מִמְּקוֹרוֹ הָעֶלְיוֹן, מִמְּכוֹן הַיֵּשׁ הַמֻּחְלָט, שֶׁשָּׁם הַחָכְמָה שׁוֹכֶנֶת בְּטָהֳרַת קָדְשָׁהּ.
בְּהֵרָאוֹת כְּבוֹד ד' לְיִשְׂרָאֵל בַּמִּשְׁכָּן נִקְדַּשׁ בִּכְבוֹדוֹ, הַהוֹרָאָה הַתּוֹרִית מִמְּכוֹן הַחָכְמָה יוֹצֵאת הִיא, וְהִיא מְנַתַּחַת אֶת כָּל קַוֶּיהָ לִפְרָטֵיהֶם וְלִפְרָטֵי פְּרָטֵיהֶם, וְהָעוֹלָמִים הַמֻּגְבָּלִים, הַמֻּגְלָמִים, וְכָל עֲלִילוֹת מִצְעָדִים אֲשֶׁר לִיצוּרֵי עוֹלָמִים, עַל פִּי מַעֲמַק הַקֹּדֶשׁ אֲשֶׁר לְהַחָכְמָה בְּקָדְשָׁהּ כּוֹנְנוּ, וְאוֹרָיְתָא מֵחָכְמָה נְפַקַת, וְאַבָּא יְסַד בְּרַתָּא, ד' בְּחָכְמָה יָסַד אָרֶץ.
עַל כֵּן דַּוְקָא מִמְּקוֹר הַקֹּדֶשׁ אֲשֶׁר לָאִסְפַּקְלַרְיָא הַמְאִירָה נוֹבְעִים הֵם כָּל הֲלִיכוֹת עוֹלָם אֲשֶׁר לְיִשְׂרָאֵל, וְהֵם הֵם הֲלִיכוֹת עוֹלָמִים אֲשֶׁר יִתְּנוּ עֲרֻבָּתָם לְכָל הַיֵּשׁ, לְכָל אֲשֶׁר נְשָׁמָה בְאַפּוֹ, וּלְכֹל אֲשֶׁר תְּחַיֵּהוּ רוּחַ חַיִּים, לְכָל יְצוּר נוֹצָר, וּלְכָל מַעֲשֶׂה מִפְעָל וְתָכְנִית, לָבֹא לִמְכוֹן הַקֹּדֶשׁ, לְהִתְאַשֵּׁר בְּאֹשֶׁר הַיֵּשׁוּת הַמֻּחְלָטָה, שֶׁאֵין עִמּוֹ הֶעְדֵּר וְכִלָּיוֹן. וְהָיָה הַנִּשְׁאָר בְּצִיּוֹן וְהַנּוֹתָר בִּירוּשָׁלַיִם קָדוֹשׁ יֵאָמֶר לוֹ, מַה קָּדוֹשׁ לְעוֹלָם קַיָּם אַף הֵם לְעוֹלָם קַיָּמִים.
וְנָדָב וַאֲבִיהוּ אֲשֶׁר בִּזְרִיחַת פְּאֵר רוּחָם שָׁאֲבוּ תֹּכֶן הֶאָרָתָם אָז מִמַּעְיַן הַבִּינָה, הַמּוּכָנָה כְּבָר לְהַאֲצִיל אֲצִילוּת מֻגְבָּלָה, לִהְיוֹת מִשְׁתַּוָּה לְעֶרְכֵי עוֹלָמִים, אֵשׁ זָרָה הִקְרִיבוּ, וּבְקָרְבָתָם לִפְנֵי ד' וַיָּמוּתוּ, וְנֹעַדְתִּי שָׁמָּה לִבְנֵי יִשְׂרָאֵל, וְנִקְדַּשׁ בִּכְבוֹדִי. וְיָדַע יִשְׂרָאֵל אָז עֲדֵי עַד אֶת יְסוֹד חַיָּיו וְעוֹלָמוֹ, כִּי מִמְּקוֹר חָכְמָה יָצָא, וּמִמַּעְיָנֶיהָ הָעֶלְיוֹנִים הֲרֵי הוּא הוֹלֵךְ הָלוֹךְ וּמִתְרַוֶּה, אֲשֶׁר רַק בְּהַקְשָׁבַת רֹב קֶשֶׁב, בְּקִשּׁוּר לִמְרוֹמֵי הַקֹּדֶשׁ, יֵלְכוּ הַפְּלָגִים עִם הַבָּעָתָם בְּרִבְבוֹת גְּוָנִים לְדִבְרֵי אֱלֹהִים חַיִּים, שֶׁכֻּלָּם נִתְּנוּ מֵרוֹעֶה אֶחָד.
וְצִמְאוֹן רִוּוּי הַנֹּעַם, אֲשֶׁר לַנְּשָׁמוֹת הַטְּהוֹרוֹת, שֶׁל מְיֻדָּעָיו שֶׁל מָקוֹם, שֶׁבָּהֶם נִקְדַּשׁ הַכָּבוֹד, פּוֹעֵל הוּא אֶת פְּעֻלָּתוֹ הַמְעֻטָּרָה לְחַיֵּי הַשָּׁעוֹת אֲשֶׁר בְּשִׁטְפֵי הַנְּצָחִים. זְכוּתוֹ שֶׁל פִּנְחָס זֶה אֵלִיָּהוּ, הַמְקַנֵּא לַד', בְּהוֹרָאוֹת הַשָּׁעוֹת, וּמַלְאַךְ הַבְּרִית אֲשֶׁר אָנוּ חֲפֵצִים שֶׁבֹּא יָבֹא, וְהוּא כְּאֵשׁ מְצָרֵף וּכְבֹרִית מְכַבְּסִים, וְאָמְרוֹ סֶלָה הוּא, זִכְרוּ תּוֹרַת מֹשֶׁה עַבְדִּי, אֲשֶׁר צִוִּיתִי אוֹתוֹ בְחֹרֵב עַל כָּל יִשְׂרָאֵל חֻקִּים וּמִשְׁפָּטִים.
