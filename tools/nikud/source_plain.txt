הקודש העצמי הוא החכמה, ההכרה לבדה, זוהר האידיאות העליונות, בהיותן ברום עליוניותן, בלא שום הגבלה, בלא שום פרטיות של צביון, אפילו של כללי כלליות אשר במציאות. שהכל הוא פרטי ומוגבל לגבי הרוחב ואי הגבוליות של החכמה העליונה, ברום עזוזה. החכמה ברוממות קדשה היא למעלה מהחרות, נשגבה מעלמא דחירו, דכל חופש וחירות אשר בעולמים מינה תליא. צורת העולמים כולם, וכל אידיאליהם, שיגוב תכלית הויתם, וכל רום ועומק של חייהם, עדנת שירתם וריווי שמחתם, וחדות עדונם, הכל כלא נחשב לגבי טוהר הקודש של עצם החכמה. רק בהכנתה של החכמה אל הציורים, האידיאלים, בתור השלטה על ערכים מציאותיים, מתהוה זה האור, ששם העולם של החרות מתראה. שם בעולם החרות, בעדן הציורים וביצירת האידיאלים באופן הראוי לרדת לתפיסת הוית אידיאלים מוגבלים, יוצרי עולמים, מהוי חיים, ממציאי נשמות, ומחדשי צבאי צבאות, מכח הופעתה של תכונת החרות של בינת חיי כל העולמים, בצורתה העליונה, מתגלה הוד הבינה, שהיא דוגמתה של ההכרה הטהורה המתבסמת בבשמי השירה, בנגינת נועם וחדות רננים. הירידה אל הנועם, מהערך העליון של הקודש שממעל לכל נועם, היא מאצלת הוד הבינה בכל מערכי ההויה, והאי עלמא עילאה אף על גב דלאו איהו דינא, דינין מתערין מיניה. ושורש הגבורות במקוריותן הוא מגביר עוד את מעמק הנועם בהדר תפארתו. אמנם מקום השאיבה המקורית, ששם היש המוחלט שוכן בחביונו, איננו כי אם ברום הקודש, האידיאליות שממעל למדת כל חרות, מפני שאין תוכן של עבדות מוכשר לצאת משם, אפילו אחרי רבוא רבבות של הורדות והשתלשלויות. ממקור החיים, שהוא למעלה מן החיים, שואב ישראל את רוחו, וממעל לכל ערכי עולמים מרחף הוא לתפקידו. אמנם כדי להאיר הארת החיים בכל הנשמות, ובכל מרחבי עולמי עד, הרי אור הקודש של תוכן היש המוחלט מופיע בעדו במלא כל מילואים, ונחלי עדנים שוטפים וזורמים ברוח בינה, אשר בדברי אלהים חיים, שעל ידם שואבים הם כל צמאי נהרת הקודש את אור הקודש בחוסן עוזו. אם מתשוקת תאות עדנים וחשקת נועם, המתגברת בתוכן הנשמה, מצד תגבורת פרטיות צביונה, יחשוב כל חושב את הנועם למקור ההויה, לתוכן היש, ואליו ישים כל מגמתו, בתואר הנצח, ומגמת דורי דורות, אם כי חשק נפלא בפליאות צדקת עולמים ישים שם את משטרו, הרי יסודי החיים הולכים ומתמוטטים, מפני עזיבת האור המרומם אשר לחסנת הקודש שממעל לכל חרות וכל נועם. ובירידה אחר ירידה בשטפי דורות יוכלו התוכנים להזרות עד כדי מאפליות המחשכים, אשר לכל רשע וכסל, אשר למוקדי שאול, יסודי הבליה וההעדרים בכל גוניהם. ואותו הצביון המיוחד, שמעוטר בו ישראל, שוכן בחכמת אל דעות ד', ברום קדשה, מכון עזה ותפארת הדר מלכותה, וצביוני כל עולמים ממנה ישאו משך ברכתם, להתהוות, להבנות, להתעלות, ולהשתכלל, להתרומם ולהתקדש עדי עד. ועל כן ברום חוסן אמונת ישראל אור הטוהר של שיגוב החכמה שוכן, האמת העליונה, ממעל לכל הנועמים, ממעל לכל אידיאלי המגמות, המקציבות הגבלות בקצה תכליתן. והאפלת ההכרה בטוהר הקודש לא תקובל לבסס על ידה את המוסר הנרצה, אפילו בשביל העולם היותר ירוד, שבו שוכן האדם, יושב בית חומר, כי אם הכל יונק ממקורו העליון, ממכון היש המוחלט, ששם החכמה שוכנת בטהרת קדשה. בהראות כבוד ד' לישראל במשכן נקדש בכבודו, ההוראה התורית ממכון החכמה יוצאת היא, והיא מנתחת את כל קויה לפרטיהם ולפרטי פרטיהם, והעולמים המוגבלים, המוגלמים, וכל עלילות מצעדים אשר ליצורי עולמים, על פי מעמק הקודש אשר להחכמה בקדשה כוננו, "ואורייתא מחכמה נפקת" (זהר משפטים קכא, א), ו"אבא יסד ברתא" (שם, ג רנו)  "ד' בחכמה יסד ארץ" (משלי ג, יט). על כן דוקא ממקור הקודש אשר לאספקלריא המאירה נובעים הם כל הליכות עולם אשר לישראל, והם הם הליכות עולמים אשר יתנו ערובתם לכל היש, לכל אשר נשמה באפו, ולכל אשר תחייהו רוח חיים, לכל יצור נוצר, ולכל מעשה מפעל ותכנית, לבא למכון הקודש, להתאשר באושר הישות המוחלטה, שאין עמו העדר וכליון. "'והיה הנשאר בציון והנותר בירושלים קדוש יאמר לו' (ישעיהו ד, ג), מה קדוש לעולם קיים אף הם לעולם קיימים" (סנהדרין צב, א). ונדב ואביהו אשר בזריחת פאר רוחם שאבו תוכן הארתם אז ממעין הבינה, המוכנה כבר להאציל אצילות מוגבלה, להיות משתוה לערכי עולמים, אש זרה הקריבו, "ובקרבתם לפני ד' וימותו" (ויקרא טז, א), "ונועדתי שמה לבני ישראל, ונקדש בכבודי" (שמות כט, מג). וידע ישראל אז עדי עד את יסוד חייו ועולמו, כי ממקור חכמה יצא, וממעיניה העליונים הרי הוא הולך הלוך ומתרוה, אשר רק בהקשבת רב קשב, בקישור למרומי הקודש, ילכו הפלגים עם הבעתם ברבבות גוונים לדברי אלהים חיים, שכולם נתנו מרועה אחד. וצמאון ריווי הנועם, אשר לנשמות הטהורות, של מיודעיו של מקום, שבהם נקדש הכבוד, פועל הוא את פעולתו המעוטרה לחיי השעות אשר בשטפי הנצחים. זכותו של "פנחם זה אליהו" (ילקוט שמעוני, פנחס), המקנא לד', בהוראות השעות, ומלאך הברית אשר אנו חפצים שבא יבא, והוא "כאש מצרף וכבורית מכבסים" (מלאכי ג, ב), ואומרו סלה הוא, "זכרו תורת משה עבדי, אשר צויתי אותו בחורב על כל ישראל חקים ומשפטים" (שם, שם, כב).

האידיאות – המחשבות; צביון – הגדרה; הוית – מציאות; ברום עזוזה – בשיא עוצמתה; מעלמא דחירו – מעולם החירות; מינה תליא – בה תלוי (בא ממנה); שיגוב תכלית הויתם – מטרת מציאותם הרוממה; וחדות – ושמחת; מתראה – מתגלה; מהוי – יוצרי; וחדות רננים – ושמחת השבחים; מאצלת – משפיעה; והאי עלמא עילאה אף על גב דלאו איהו דינא, דינין מתערין מיניה – ואותו עולם עליון, אף על פי שאין בו דין, הדינים נשפעים ממנו; בחביונו – בסתרו; מילואים – שלמויות; מגמתו – מטרתו; להזרות – להתפזר; למוקדי שאול – לאש הגיהנום; משך – המשך; המקציבות – החותכות; המוגלמים – המוגשמים; עלילות מצעדים – היסטוריית התהליכים; לאספקלריא המאירה – למראה הצלולה; ערובתם – בטחונם; להתאשר – להתחזק; מוגבלה – מצומצמת; ומתרוה – ומקבל רוויה; מצרף – מטהר; וכבורית – חומר ניקוי; סלה – נצחי.


הקודש העצמי הוא החכמה, ההכרה לבדה – המונח "קודש" בא לבטא את תוכנית-העל האלוהית של המציאות; ההכרה שעומדת ביסוד הכל עוד לפני התגשמותה בעולמנו; זהו זוהר האידיאות העליונות, בהיותן ברום עליוניותן, בלא שום הגבלה, בלא שום פרטיות של צביון, אפילו של כללי כלליות אשר במציאות, שהכל הוא פרטי ומוגבל לגבי הרוחב ואי הגבוליות של החכמה העליונה, ברום עזוזה – המינוח "קודש" מתייחס לאורו המופשט של המחשבות ('האידיאות') האלוהיות העליונות, ללא שום צמצום והגדרה פרטית (אפילו לא של הגדרה כללית שגם היא סוג של צמצום לעומת האינסופיות של החכמה האלוהית בשיא גובהה). החכמה ברוממות קדשה היא למעלה מהחרות, נשגבה מעלמא דחירו, דכל חופש וחירות אשר בעולמים מינה תליא – החכמה האלוהית המדוברת היא עליונה ומשוחררת גם ממושג החירות האנושי (למעשה היא השורש של כל החירויות שמתגלים בעולמנו); צורת העולמים כולם, וכל אידיאליהם, שיגוב תכלית הויתם, וכל רום ועומק של חייהם, עדנת שירתם וריווי שמחתם, וחדות עדונם, הכל כלא נחשב לגבי טוהר הקודש של עצם החכמה – כל המהות, המטרה הנשגבת, היופי, השגב, העונג והשמחה שקיימים בעולמות שלנו הם כאין וכאפס לעומת האינסופיות של חכמת הקודש. רק בהכנתה של החכמה אל הציורים, האידיאלים, בתור השלטה על ערכים מציאותיים, מתהוה זה האור, ששם העולם של החרות מתראה – רק כשמקרין ה"קודש" על כל פרט וערך במציאות ושולט עליו, הרי שהוא נותן לו איזון ומוציא אותו ל"חירות" (מאפשר לו לממש את עצמו באופן מלא). שם בעולם החרות, בעדן הציורים וביצירת האידיאלים באופן הראוי לרדת לתפיסת הוית אידיאלים מוגבלים, יוצרי עולמים, מהוי חיים, ממציאי נשמות, ומחדשי צבאי צבאות, מכח הופעתה של תכונת החרות של בינת חיי כל העולמים, בצורתה העליונה, מתגלה הוד הבינה, שהיא דוגמתה של ההכרה הטהורה המתבסמת בבשמי השירה, בנגינת נועם וחדות רננים – ממדרגת "החירות", מקום שבו כל הערכים מצויים בעונג ובאידיאליות שמאפשרים התגשמות בעולם הזה ויצירת חיים, מתגלה "הוד הבינה" שזוהי הקרנה ('הוד') של החכמה עליונה ('בינת חיי כל העולמים') על ערכי העולם הזה; כדוגמת שיר ומנגינה שמבטאים בצורה קצובה רעיונות נשגבים. הירידה אל הנועם, מהערך העליון של הקודש שממעל לכל נועם, היא מאצלת הוד הבינה בכל מערכי ההויה – הירידה מהחכמה העליונה אל עולמנו יוצרת תחושת הרמוניה ('נועם'), והיא מאפשרת את ההקרנה ('ההאצלה') של "הוד הבינה" בכל מרחבי המציאות, והאי עלמא עילאה אף על גב דלאו איהו דינא, דינין מתערין מיניה – ולמרות שעולם החכמה המופשטת אין מגבלות, הרי בחיים שמושפעים ממנו ישנן מגבלות; ושורש הגבורות במקוריותן הוא מגביר עוד את מעמק הנועם בהדר תפארתו – אולם ההתגברות על המגבלות הללו מעמיקה עוד יותר את תחושת הנועם וההרמוניה. אמנם מקום השאיבה המקורית, ששם היש המוחלט שוכן בחביונו, איננו כי אם ברום הקודש, האידיאליות שממעל למדת כל חרות, מפני שאין תוכן של עבדות מוכשר לצאת משם, אפילו אחרי רבוא רבבות של הורדות והשתלשלויות – למרות שכאמור בתהליך הירידה בין העולמות יש סוג של צמצום, הרי במקור העליון של ה"קודש", שהוא למעלה אפילו מ"עולם החירות", אין שום מגבלה ('עבדות'); שכן שם הכל נבחן רק כחלק ממערכת גדולה, רחבה ומקיפה. ממקור החיים, שהוא למעלה מן החיים, שואב ישראל את רוחו, וממעל לכל ערכי עולמים מרחף הוא לתפקידו – ייעודו ההיסטורי של עם ישראל הוא להנחיל את החזון הגדול הגנוז ב"קודש"; לא להסתפק בערך חלקי כזה או אחר אלא להחדיר באנושות את הרעיון הנשגב הכולל כל. אמנם כדי להאיר הארת החיים בכל הנשמות, ובכל מרחבי עולמי עד, הרי אור הקודש של תוכן היש המוחלט מופיע בעדו במלא כל מילואים, ונחלי עדנים שוטפים וזורמים ברוח בינה, אשר בדברי אלהים חיים, שעל ידם שואבים הם כל צמאי נהרת הקודש את אור הקודש בחוסן עוזו – על מנת שהחכמה הנשגבה שישראל מנחילים בעולם תתגלה, יש צורך בפרטי פרטים בכל שלמותם (מצוות), המעניקים חיים לרוח האדם; על ידי הדבקות בתורה ובמצוות ניתן להתחבר לאידאל הקודש הנשגב והחזק, שמעבר לכל פרט. אולם  אם מתשוקת תאות עדנים וחשקת נועם, המתגברת בתוכן הנשמה, מצד תגבורת פרטיות צביונה, יחשוב כל חושב את הנועם למקור ההויה, לתוכן היש, ואליו ישים כל מגמתו, בתואר הנצח, ומגמת דורי דורות – אם מרוב התלהבות ודבקות לשורש העליון והכולל, ינתק אדם את התורה והמצוות ממקור ה"קודש", היינו יתייחס לאחד הערכים הפרטיים או לאחת המצוות כמציאות מוחלטת ונצחית בפני עצמה, אם כי חשק נפלא בפליאות צדקת עולמים ישים שם את משטרו, הרי יסודי החיים הולכים ומתמוטטים – למרות שהוא מתלהב ושם את בטחונו בפרט מופלא, עדיין יהיו לדבר השלכות חמורות, מפני עזיבת האור המרומם אשר לחסנת הקודש שממעל לכל חרות וכל נועם – מפני שהתנתק מהמקור ה"קודש" שהוא היחיד שללא מגבלות, ואילו הפרטים שהם מדרגת "חירות" ו"נועם", עם כל חביבותם, הם בעלי צמצום זה או אחר; ובירידה אחר ירידה בשטפי דורות יוכלו התוכנים להזרות עד כדי מאפליות המחשכים, אשר לכל רשע וכסל, אשר למוקדי שאול, יסודי הבליה וההעדרים בכל גוניהם – וברבות השנים תחול התדרדרות, ערכים שאינם נראים בעיניו לא יהיו חלק מאמונתו, הפירוד והקיצוניות יחדרו ללבבות; ובמקום איזון, עידון וטהרה יתגלו בחיי האדם הטומאה, השנאה וקטנות הדעת. ואותו הצביון המיוחד, שמעוטר בו ישראל, שוכן בחכמת אל דעות ד', ברום קדשה, מכון עזה ותפארת הדר מלכותה, וצביוני כל עולמים ממנה ישאו משך ברכתם, להתהוות, להבנות, להתעלות, ולהשתכלל, להתרומם ולהתקדש עדי עד – האופי הישראלי מחובר באמונתו לחכמה העליונה המקיפה, ומתוך החיבור אליו כל התופעות התרבותיות והחברתיות יקבלו איזון ותיקון אין סופי; יתברכו, יתעלו וישתכלל; ועל כן ברום חוסן אמונת ישראל אור הטוהר של שיגוב החכמה שוכן, האמת העליונה, ממעל לכל הנועמים, ממעל לכל אידיאלי המגמות, המקציבות הגבלות בקצה תכליתן – ובהתאם לזאת, החוסן של האמונה הישראלית הוא החכמה הנשגבת והאמיתית ביותר (תורה) שהיא מעל כל האידיאלים הטובים של העולם הזה, שבסופו של דבר יש גבול למטרתם. בהראות כבוד ד' לישראל במשכן נקדש בכבודו – השיא של התגלות ה' במשכן מלווה באירוע נורא – מות בני אהרן, נדב ואביהו (במדבר ג, ד); שעליו דורשים חז"ל במקום: "מתי התקדש כבודו של ריבונו של עולם? בשעת מיתתם של נדב ואביהו: 'אל תקרי בכבודי אלא במכובדי'". מה המשמעות של דברים אלו? מבאר הרב שבאירוע זה הוכרע שמדרגת הנבואה של משה, ה"קודש", היא גדולה ('מכובדת') יותר מכל אידאל חלקי: ההוראה התורית ממכון החכמה יוצאת היא, והיא מנתחת את כל קויה לפרטיהם ולפרטי פרטיהם, והעולמים המוגבלים, המוגלמים, וכל עלילות מצעדים אשר ליצורי עולמים, על פי מעמק הקודש אשר להחכמה בקדשה כוננו – ישנה הוראה תורנית מקורית, התוכנית העליונה שמעל לכל ערך מוגדר, וממנה יונקים כל ההדרכות הפרטיות ומהלך המאורעות המגולם של יצורי העולם שיסודם בעומק החכמה הקדושה; "ואורייתא מחכמה נפקת" – התורה יוצאת ממקור החכמה ("הקודש"), "ואבא יסד ברתא" – כשם שהאב, החכם, בעל הניסיון, מחנך ('מייסד') את בתו הקטנה במעשים פעוטים, כך גם התורה, מקורה בחכמה עליונה אך פרטיה יורדים עד לעולמנו הגשמי והנמוך; ובכך "ד' בחכמה יסד ארץ". על כן דוקא ממקור הקודש אשר לאספקלריא המאירה נובעים הם כל הליכות עולם אשר לישראל, והם הם הליכות עולמים אשר יתנו ערובתם לכל היש, לכל אשר נשמה באפו, ולכל אשר תחייהו רוח חיים, לכל יצור נוצר, ולכל מעשה מפעל ותכנית, לבא למכון הקודש, להתאשר באושר הישות המוחלטה, שאין עמו העדר וכליון – משה חזה בנבואתו את ההופעה האלוהית בבהירות ובשלמות, לכן רק תורתו מסוגלת להדריך את עם ישראל לדורי דורות. המצוות, אמנם יורדות עד לחיים הפשוטים ביותר ומקיפות את כל חיי האדם אך הן מחברות את עם ישראל לרעיון הנשגב ביותר לנצח. "והיה הנשאר בציון והנותר בירושלים קדוש יאמר לו", כלומר "מה קדוש לעולם קיים אף הם לעולם קיימים" – הכל חולף ומשתנה, אולם רק מה שנותר מ"ציון" ו"ירושלים", היינו רק הדבקים בתורת משה – שייכים למדרגת הקודש הנצחית. ונדב ואביהו אשר בזריחת פאר רוחם שאבו תוכן הארתם אז ממעין הבינה, המוכנה כבר להאציל אצילות מוגבלה, להיות משתוה לערכי עולמים, אש זרה הקריבו, "ובקרבתם לפני ד' וימותו" – נדב ואביהו היו במדרגת "הבינה" שכאמור למעלה היא סוג של התגלות ('אצילות') חלקית, אולם התנתקו ממדרגת "הקודש" של תורת משה וחשבו שמדרגתם היא שווה לאידיאל הכללי; ובמקום המשכן, שם שורה רצון ה' המחולל כל, אין מקום לסטייה כלשהי מהאמת השלמה, וזאת הסיבה למותם. "ונועדתי שמה לבני ישראל, ונקדש בכבודי", היינו וידע ישראל אז עדי עד את יסוד חייו ועולמו, כי ממקור חכמה יצא, וממעיניה העליונים הרי הוא הולך הלוך ומתרוה, אשר רק בהקשבת רב קשב, בקישור למרומי הקודש, ילכו הפלגים עם הבעתם ברבבות גוונים לדברי אלהים חיים, שכולם נתנו מרועה אחד – למרבה הפלא, דווקא על ידי אירוע כה קשה התברר "כבודו" של ה'; התברר שאין לכווץ את התורה לאידאל אחד או שיטה מיוחדת; והרוויה הרוחנית תבוא ממציאת השורש המאחד את הערכים כולם, ומתוך כך יינתן לכל ערך את מקומו הנכון והמדויק. וצמאון ריווי הנועם, אשר לנשמות הטהורות, של מיודעיו של מקום, שבהם נקדש הכבוד, פועל הוא את פעולתו המעוטרה לחיי השעות אשר בשטפי הנצחים – ואותו צימאון למדרגות "הבינה" ו"הנועם" של נדב ואביהוא, למרות טעותם, גרם לרוויה ולבירור "כבוד ה'", ופעל את פעולתו המופלאה לדורי דורות, שבזכותו של פנחס זה אליהו, המקנא לד', בהוראות השעות – מדרגתם של נדב ואביהו, הופיע שוב באישיותו של פנחס שהתגלגלה לאחר מכן באישיותו של אליהו הנביא; שקינאו בהתלהבות קודש באופן זמני, והיה נדמה שכאילו מבטלים ערכים אחרים; אך מכיוון שבאו נשמות אלו אחר מות נדב ואביהו הם נוצרו מאוזנות יותר; ומלאך הברית אשר אנו חפצים שבא יבא, והוא "כאש מצרף וכבורית מכבסים" – ונשמתו של אליהו, שמצד אחד קנא לשם ה', היא מכונה גם "מלאך הברית" שמקרב לבבות בין דורות האומה, וקנאותו היא כדוגמת כור אש וחומרי ניקוי, שדווקא פעולתם החריפה מביא תיקון וניקוי; ואומרו סלה הוא – ומי שאומר זאת מתחבר לנצח: "זכרו תורת משה עבדי, אשר צויתי אותו בחורב על כל ישראל חקים ומשפטים".